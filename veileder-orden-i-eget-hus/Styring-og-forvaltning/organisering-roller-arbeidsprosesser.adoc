=== Organisering, roller og arbeidsprosesser i begrepsarbeid

En vanlig utfordring er at begrepsarbeid ofte starter i forbindelse med større prosjekter der begrepsarbeid ikke nødvendigvis er hovedsaken, men nødvendig for et godt resultat. Utfordringen vil da ofte være å få dette begrepsarbeidet over i en driftsfase (med inkludering av nye begreper og oppdatering) når det opprinnelige prosjektet avsluttes. Det er viktig at noen får ansvar for å koordinere begrepsarbeidet på tvers i en virksomhet. Dersom en bruker begreper som kommer fra andre, eller hvis en vet at andre jobber innenfor samme fagområde, vil det være lurt å sjekke om andres begrepsbeskrivelser kan brukes.

Begrepenes livssyklus bør defineres gjennom en prosess, se eksempel under. Prosessen bør også ta høyde for endringer og revisjoner (nye versjoner etter godkjenning)footnote:[I dette eksempelet er ikke revisjonsprosess tatt med.].

image::images/Prosess_begrep_Brreg.png[]

_Figur 2__:Prosess i begrepsarbeid

==== Roller i begrepsarbeidet

Informasjonsarkitektens rolle i forbindelse med begreper er å involvere forvaltere av Begrepskatalogen og melde fra om begrepsbehov fra forretning og IT som oppstår i prosjektet. Dersom det oppstår nye begreper som beskriver for eksempel ny funksjonalitet som prosjektet utvikler, er prosjektet midlertidig saksbehandler for begrepet fram til leveransen er ferdig og funksjonaliteten overtas av linjen

For å sikre framdrift på begrepsarbeidet, bør det etableres noen føringer for arbeidet, for eksempel i form av rammeverk og/eller retningslinjer, samt en prosess for å kvalitetssikre arbeidet. Rammeverk og prosess kan forvaltes for eksempel av miljøer på forretningssiden, gjerne hos miljøer som har et særskilt ansvar for informasjonsforvaltningen i virksomheten. Det samme miljøet bør også eie den samlede oversikten over beskrivelser av begrep. For å forvalte begrepene bør man etablere en begrepskatalog.

Den som eier rammeverk, prosess og katalog kan ha en del ansvar knyttet til oppgaven, for eksempel:

* Sørge for tilgjengeliggjøring av begrepskatalogen, opplæring m.m
* Tilrettelegge for at verktøyene for begrepsarbeid fungerer og støtter arbeidet optimalt
* Sørge for effektiv formidling av, og nødvendig informasjon om, begrepsarbeidet i virksomheten
* Sørge for at begrepskoordinator-rollen blir ivaretatt
* Sørge for dialog og å oppdatere rammeverk i samarbeid med informasjonsforvaltningsmiljøet
* Passe på at prosessen for utarbeidelse og kvalitetssikring blir fulgt
* Bidra til harmonisering av innhold

===== Begrepskoordinator

For å sikre at begrepsarbeidet får framdrift og fokus, bør det være en eller flere som har som sitt daglige ansvar å tilrettelegge for dokumentasjon av begrepene på vegne av hele virksomheten. Dette kan være en koordinerende rolle, som typisk kan ha følgende ansvar:

* være prosessdriver for begrepsarbeidet i virksomheten
* følge med på at begrepene blir utarbeidet etter retningslinjene til rammeverket, og hjelpe begrepseiere (se under) med å følge disse.
* ha ansvar, i samråd med evt koordinatorer på den enkelte avdeling,footnote:[Det kan være nyttig å vurdere avdelingskoordinatorer som bistår i den enkelte avdeling, og som således er begrepskoordinatorens “utstrakte arm” i organisasjonen.] for plassering av eierskap til begrepene
* kontrollere at evt. status footnote:[I prosessen kan man benytte statuser for å indikere hvor ferdig begrepsbeskrivelsene er. Eksempel: Utkast, Kandidat for godkjenning, Godkjent.Med statuser kan man også angi at en begrepsbeskrivelse er under revisjon. ] til begrepene er plassert riktig i forhold til hvor langt man har kommet i utarbeidelses- og kvalitetssikringsprosessen
* ha oversikt over helheten og bidra til harmonisering av innhold
* drive opplæring knyttet til begrepsfangst og terminologiarbeid, samt begrepsprosess og rammeverk, og oppdatere disse ved behov

===== Begrepseier

Det enkelte fagområdet eier sine begreper og har rollen som begrepseier. Det bør kun være én begrepseier per begrep. Med begrepseier menes her en organisatorisk enhet knyttet til organisasjonskartet i virksomheten. Rammeverket kan legge opp til at eierskap til begreper legges minimum på avdelingsnivå, og at avdelingene selv avgjør om eierskapet plasseres lenger ned i organisasjonen. Det er avgjørende å ha på plass en slik rolle for å sikre at begrepene utarbeides og kvalitetssikres av det miljøet som er nærmest det fagområde et begrep kommer fra. Plassering av eierskap vil variere avhengig av organiseringen i den enkelte virksomhet. For eksempel kan enheter som forvalter et rettsområde eller enkeltlover, forskrifter og enkeltbestemmelser, ha ansvaret for å tolke begrepene som lovgiver har benyttet i det aktuelle regelverket. Det bør være fagansvarlig som beslutter hvilken definisjon som skal gjelde, hvilken term som skal benyttes, da fagansvarlig, i rollen som begrepseier, er ansvarlig for virksomhetens forståelse av begrepet. Dette innebærer for eksempel at Rettsavdelingen er ansvarlig for at begreper i f. eks forvaltningsloven, offentleglova eller egen særlovgivning blir definert, og at IT-avdelingen er ansvarlig for at f.eks. begreper på Informasjonssikkerhetsområdet blir definert.

Ansvar og oppgaver som bør innehas av begrepseieren:

* Sikre at begrepene blir definert i forhold til retningslinjene i rammeverket
* Involvere eventuelle interessenter i definisjonsarbeidet
* Sørge for at begrepene ferdigstilles og blir godkjent

==== 4.2.2. Andre roller som kan inngå i begrepsarbeidet

===== 4.2.2.1. Interessenter

Interessent er den/de som har en interesse i begreper som defineres i en begrepskatalog, men som de selv ikke har eierskap til i virksomheten. +
Det er begrepseier sitt ansvar å sørge for at interessenter får mulighet til å komme med innspill til begrepsdefineringen. Involvering av interessenter skal bidra til

* å sikre kvaliteten på begrepene
* å få en omforent forståelse og forankring av definisjon på et tidlig tidspunkt
* å sikre helhetlig termforståelse i virksomheten
Den enkelte avdeling i virksomheten bør selv vurdere om de har interesse i begrepene.

===== Melder av begrepsbehov (innmelder)

Innmelder er den parten som har behov for at et begrep blir definert. For å sikre at begrepsarbeidet er en prioritert aktivitet og at arbeidet skal være tilgjengelig for hele virksomheten, kan det være naturlig at man er liberal med hvem som har mulighet til å melde behov for nye begreper inn i en begrepskatalog. Tilgangen til å melde inn kan for eksempel være slik:

* Linjen kan melde inn begreper. Både linjen med begrepseierskap og fagansvar kan melde inn begreper i begrepskatalogen, men linjen kan også melde inn begreper som man selv ikke har eierskap til.
* Prosjekter kan melde inn behov for å få avklart begreper. Når prosjektene gjør arbeid som innebærer definisjoner og avgrensninger knyttet til produkt eller løsning bør disse meldes inn i begrepskatalogen.
* Enkeltpersoner kan melde inn begreper de trenger definert i begrepskatalogen.
