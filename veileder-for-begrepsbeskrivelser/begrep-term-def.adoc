
== 3. Begrep - term - definisjon - referent

*Hensikt*:

Beskrivelsen er tatt med for å hjelpe brukeren til å skille mellom
begrep, term og definisjon i utarbeiding av termlister og i arbeid med
begrepsanalyse, begrepsbeskrivelser, begrepskoordinering og
-harmonisering.

*Anbefaling*:

Man bør bygge arbeidet på de grunnleggende, terminologiske begrepene
presentert i
https://www.sprakradet.no/globalassets/vi-og-vart/publikasjoner/termlosen.pdf[[.underline]#Termlosen#],
og framstilt i en tilpasset og utvidet versjon av den semiotiske
trekanten fra språkvitenskapen (se figur 1).

Et _begrep_ (_omgrep_ på nynorsk) viser til meningsinnholdet, altså
betydningen, mens en _term_ viser til selve navnet, «den språklige
merkelappen», man fester til begrepet.



.Forholdet mellom begrep, term, definisjon og referent (fra http://www.sprakradet.no/globalassets/vi-og-vart/publikasjoner/termlosen.pdf[[.underline]#Termlosen#], omgrep er nynorsk for _begrep_ på bokmål)
[caption="Figur 1: "]
image::https://github.com/difi/data-docs/blob/master/veileder-for-begrepsbeskrivelser/begrep.png?raw=true[]

Når vi omtaler et begrep, benytter vi oss av termer (se <<term, forklaring på term>>). I noen tilfeller benytter vi oss av flere ulike termer for
samme begrep. De er synonymer. Termer fra ulike språk kan også vise til
samme begrep, som _tre, tree, arbre_ og _Baum_ i figur 1. De er
ekvivalente termer.

Ifølge konvensjonene skriver man _termen_ i kursiv og ‘begrepet’ mellom
enkle anførselstegn når man ønsker å skille mellom dem.

Denne standarden legger til grunn begreper som er allmenne
(allmennbegreper), dvs. ikke begreper som er knyttet til et produkt, en
organisasjon eller virksomhet, en person, en publikasjon osv. Derfor
omfatter standarden heller ikke termer som er egennavn, produktnavn
eller liknende.

Begrepet trer frem og blir forklart gjennom en definisjon (se <<definisjon ,forklaring på definisjon>>). En definisjon er en beskrivelse av begrepet som forklarer
hva det betyr. Ifølge terminologisk teori skal denne beskrivelsen
avgrense begrepet mot beslektede begreper.

Referenten viser til de konkrete tingene ute i verden eller spesifikke
abstrakte fenomener.

*Eksempler*:

Termene _tre, tree, arbre_ og _Baum_ viser til begrepet ‘tre’ (se figur
1). Definisjonen lyder “vedplante med meir eller mindre høg og kraftig
stamme, og greiner som går ut frå denne og ber kvister med blad (nåler),
blomstrar og frukter” (Kilde:
https://www.nb.no/items/f9708e6c01cc89e9843cc90db97babc8?page=0&searchText=norsk%20landbruksordbok[Norsk landbruksordbok (1979)]). Denne definisjonen avgrenser ‘tre’ mot andre
beslektede begreper, f.eks. ‘plante’, ‘bartre’ og ‘løvtre’. Referentene
er trærne vi ser i skogen, parker etc.

Termene _risikodekning, risikopensjon og risikoforsikring_ viser til
samme begrep (‘risikodekning’) i
https://www.finansnorge.no/ordliste/?pageid=42026#p42026[Finans Norges termliste for pensjon]. Anbefalt term er _risikodekning_, mens
_risikopensjon_ og _risikoforsikring_ er tillatte termer (synonymer).
Definisjonen lyder “tilleggsforsikring til en alderspensjonsavtale som
gir utbetaling ved uførhet og/eller død”. Referentene er den konkrete
risikodekningen som hver og en av oss tegner med et forsikringsselskap.
